---
cijena: "1100"
date: "2018-5-5"
title: "Pariz"
slug: "post-five"
slika: "./images/pariz.jpg"
---

<!-- markdownlint-disable MD033 -->

<figure class="figure">
    <img src="./images/pariz.jpg" alt="Title"/>
</figure>

Otkud zapravo početi? Možda najbolje u caféu s croissantom i
francuskim doručkom, njime jutro dobiva pravi domaći štih. S
razgledavanjem grada je najbolje krenuti s Ile de la Cité, otoka
na rijeci Seini na kojem se nalazi Notre Dame de Paris, jedan od
glavnih pariških simbola. Legenda kaže da je biskup imao viziju o
najljepšoj gradskoj katedrali te ju je nacrtao u blatu pokraj
budućeg gradilišta. Zamišljeno, ostvareno, i to u 12. stoljeću,
istinsko gotičko remek-djelo. Glas o njezinoj ljepoti i
jedinstvenim skulpturama pročuo se po cijeloj Francuskoj, a svoju
popularnost je najviše stekla romanom 'Zvonar crkve Notre Dame'.
Koliko značenje ova katedrala ima za grad, dokazuje i Point zéro,
glavna polazišna točka otkud se mjere udaljenosti za sve francuske
ceste, a nalazi se na trgu ispred crkve.

U neposrednoj blizini je i Sainte Chappelle, predivna crkva s plavim svodovima i obojenim
vitrajima, koju je najljepše vidjeti kad je sunčan dan jer onda
pokazuje svu svoju raskoš. Njena pak legenda kaže da je sagrađena
kako bi se u njoj čuvala Kristova kruna od trnja i dio križa.
Nakon što pređete na desnu obalu Seine, doći ćete do centra
Georges Pompidou, građevine prepune raznih boja i cijevi koje
omeđuju glavnu konstrukciju i koja je naopačke preokrenula
suvremenu arhitekturu. Nešto dalje je i Palais Royal, palača u
kojoj je danas smještena jedna od glavnih francuskih institucija,
Državno ustavno vijeće.
